{
  "singer": "鲍鹏",
  "write_music": "名相乐府",
  "write_words": "范仲淹",
  "lyric_text": "\n\n\n古箏：祁芸焱\n\n《岳阳楼记》范仲淹\n庆历四年春，滕子京谪守巴陵郡。\n越明年，政通人和，百废具兴。\n乃重修岳阳楼，增其旧制，\n刻唐贤今人诗赋于其上。属予作文以记之。\n予观夫巴陵胜状，在洞庭一湖。\n衔远山，吞长江，浩浩汤汤，横无际涯；\n朝晖夕阴，气象万千。\n此则岳阳楼之大观也，\n前人之述备矣。\n然则北通巫峡，南极潇湘，迁客骚人，\n多会于此，览物之情，得无异乎？\n若夫淫雨霏霏，连月不开，\n阴风怒号，浊浪排空 日星隐曜，山岳潜形；\n商旅不行，樯倾楫摧 薄暮冥冥，虎啸猿啼。\n登斯楼也，则有去国怀乡，\n忧谗畏讥，满目萧然，感极而悲者矣。\n至若春和景明，波澜不惊，\n上下天光，一碧万顷 沙鸥翔集，锦鳞游泳；\n岸芷汀兰，郁郁青青。\n而或长烟一空，皓月千里，\n浮光跃金，静影沉璧 渔歌互答，此乐何极！\n登斯楼也，则有心旷神怡，宠辱偕忘，\n把酒临风，其喜洋洋者矣。\n嗟夫！予尝求古仁人之心，\n或异二者之为，何哉？\n不以物喜，不以己悲；\n居庙堂之高则忧其民；\n处江湖之远则忧其君。\n是进亦忧，退亦忧。然则何时而乐耶？\n其必曰“先天下之忧而忧，后天下之乐而乐”乎。\n噫！微斯人，吾谁与归？\n时六年九月十五日。\n"
}