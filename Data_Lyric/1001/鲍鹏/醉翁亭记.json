{
  "singer": "鲍鹏",
  "write_music": "鲍鹏",
  "write_words": "欧阳修",
  "lyric_text": "\n\n\n\n\n\n环滁皆山也 其西南诸峰\n林壑尤美 望之蔚然\n而深秀者 琅琊也\n山行六七里 渐闻水声潺潺\n而泻出于两峰之间者 酿泉也\n峰回路转 有亭翼然\n临于泉上者 醉翁亭也\n作亭者谁 山之僧智仙也\n名之者谁 太守自谓也\n太守与客来饮于此 饮少辄醉\n而年又最高 故自号曰醉翁也\n醉翁之意不在酒 在乎山水之间也\n山水之乐 得之心而寓之酒也\n若夫日出而林霏开 云归而岩穴暝\n晦明变化者 山间之朝暮也\n野芳发而幽香 佳木秀而繁阴\n风霜高洁 水落而石出者 山间之四时也\n朝而往 暮而归 四时之景不同\n而乐亦无穷也\n至于负者歌于途 行者休于树\n前者呼 后者应 伛偻提携\n往来而不绝者 滁人游也\n临溪而渔 溪深而鱼肥\n酿泉为酒 泉香而酒洌\n山肴野蔌 杂然而前陈者 太守宴也\n宴酣之乐 非丝非竹\n射者中 弈者胜 觥筹交错\n起坐而喧哗者\n众宾欢也 苍颜白发\n颓然乎其间者 太守醉也\n已而夕阳在山 人影散乱\n太守归而宾客从也\n树林阴翳 鸣声上下\n游人去而禽鸟乐也\n然而禽鸟知山林之乐 而不知人之乐\n人知从太守游而乐 而不知太守之乐其乐也\n醉能同其乐 醒能述以文者\n太守也 太守谓谁\n庐陵欧阳修也\n"
}